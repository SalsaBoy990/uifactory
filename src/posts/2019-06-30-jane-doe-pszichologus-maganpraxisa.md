---
title: Jane Doe pszichológus magánpraxisa
date: '2019-06-30'
thumbnail: /assets/images/design/jane_doe_pszichologus_honlap_2019.jpg
excerpt: >-
  „Jane Doe” magánpraxisban is szeretné, hogy menjenek hozzá kliensek
  pszichológiai segítségnyújtásra, amihez szüksége volt egy honlapra.
type: website
---
*FRISSÍTÉS: Időközben újracsináltam ezt a munkámat. Képként hozzáadtam a cikk végén.*

Személyes információt nem adok ki az ügyfelemről, ami elhangzott az üléseken az UX tervezés során. Éppen ezért „Jane” néven fogok rá hivatkozni. Összefoglaló jelleggel szeretném bemutatni annak a folyamatát, hogy hogyan, milyen tények és következtetések alapján jutottam a megoldáshoz. Megindoklom, hogy miért ezeket a megoldásokat választottam.

## Az első alkalom

A tervezést az ügyféllel folytatott interjúval kezdtem. Tudtam, hogy egy pszichológusnak (az egyik ismerősömnek) kell honlapot készítenem a magánpraxisa beindításához. Azt mondta nekem, hogy gyászfeldolgozással foglalkozik. Egy kicsit utánajártam az interneten a dolgoknak és kigondoltam, hogy mikre szeretnék rákérdezni, majd készítettem egy interjú szkriptet.

Az interjú során kiderült, hogy Jane nem csak a gyászfeldolgozással foglalkozik, hanem sokkal több mindennel, így aztán változtatnom kellett az előre kigondolt  kérdéseken. Jane felsorolt „tíz millió dolgot” a magánpraxisával kapcsolatban, hogy miket szeretne csinálni. Világosan látszott, hogy erősen priorizálni kell a későbbiekben a problémákat, hogy mely területekre essen a fókusz.

Sajnos a lehetséges felhasználókkal nem lehetett interjút készíteni, hiszen etikai szemszögből nem lenne elfogadható, ha az emberek a személyes problémáikról beszéljenek egy idegennek, aki még csak nem is pszichológus. Nem is akarnának.

Jane-t egyébként is korlátozza a titoktartás abban, hogy beszéljen a legutóbbi esetekről részletesen. Ezért úgy éreztem, hogy kicsit általánosabb síkon kellett mozognom a vele folytatott interjú alatt. Viszont Jane pszichológus révén nagyon jól ismeri a hozzá forduló egyének problémáit, rengeteg tapasztalatot szerzett ezen a téren. Teljesen elfogadhatónak tartottam az ő elmondásaira hagyatkozni a tervezés során. Nem befolyásoltam a válaszait, hanem hagytam őt kibontakozni az interjú alatt.
 Az interjúról hangfelvétel készült.

### Az interjúnak 3 célkitűzése volt:

1. Megtudni, hogy Jane pontosan mely területekkel foglalkozik a pszichológián belül (veszteségfeldolgozás, ??).
2. Annak kiderítése, hogy kik járnak hozzá.
3. Feltárni, hogy az első alkalmakkor mire kérdeznek rá a pszichológiai tanácsadással kapcsolatban.

## A második alkalom

Brainstorming-gal kezdtük, mely során post-it-ekre írtuk fel az ügyfelek problémáit. Utána csoportosítottuk a problémákat és mindegyik problémahalmaznak nevet is adtunk. Ezt követően Jane-nek elsőnek ki kellett választania a három, szerinte legfontosabb problémacsoportot. Végezetül e három csoport közül is meg kellett határoznia a legeslegfontosabbat.

![A brainstorming eredménye post-it-eken](https://dl.dropboxusercontent.com/s/zz1hqxf0vpv8q7z/20190429_144032-min.jpg)

### Az alábbi problémacsoportokat állítottuk fel:

* **Elérhetőség** (a pszichológus személyének megközelíthetősége)
* **Keretek** (pl. biztonságot ad a kliensnek, magázás fontossága, lemorzsolódás, hatékonyság stb.)
* **Etika** (pl. titoktartás, adatvédelem, anonimitás stb.)
* Indikációk (pl. Cry for help)
* Előítéletek (pszichológussal szemben, illetve, hogy a pszichológust felkeressék)
* Anyagiak (drága)

**A legfontosabb problémának az Elérhetőséget tekintette, utána jött a Keretek és az Etika.** Utána rákérdeztem, hogy a pszichológusokkal szembeni előítéletet miért nem választotta. Azt válaszolta, hogy ennek a fenti háromnak a megoldásával ez is megoldódik. Elfogadtam az érvelését.

A következő lépésben felírattam vele azokat a területeket, amelyekkel szeretne foglalkozni a magánpraxisában. Utána ezeket fontosság szerinti sorba rendeztettem vele. A prioritás szerinti sorrend:

1. **Veszteségfeldolgozás**
2. **Krízis intervenció** (később ez Tanácsadásra módosult)
3. **Stresszkezelés**
4. Karrier és pályatanácsadás
5. Életvezetési kérdések
6. Egyéni/csoportos tréningek (autogén, pszichodráma, szoc. készségek)

![A témakörök fontossági sorba való rendezése](https://dl.dropboxusercontent.com/s/x0sn2nfpuikkcq4/20190429_145222-min.jpg)

Jane sokféle területtel szeretett volna foglalkozni, beleértve a gyerekekkel foglalkozást, pszichodrámát, csoportos foglalkozásokat stb. Azonban egyszer megemlítette, hogy ő inkább 18 éves kortól felfelé szeretne tanácsadást nyújtani. Itt javasoltam neki, hogy szűkítsük le a célcsoportot a felnőttekre.


### Felhasználói történetek és perszónaalkotás

Ezután mondattam Jane-nel felhasználói történeteket *“Én mint [felhasználó típusa], szeretnék [valamit elérni] azért, hogy [valamilyen okból]”* formában.

Nehézséget jelentett, hogy túl szerteágazóak a kliensek, sokféle problémával küszködnek, és emiatt nehéz általános perszónával lefedni őket. A problémák személyspecifikusak és a megoldás rájuk szintén az. Emiatt inkább a felhasználói történetekből indultam ki, majd hozzájuk rendeltem a képeket.

![Perszónák Jane Doe pszichológus honlapjához](https://dl.dropboxusercontent.com/s/7j2pytghgfy5myd/persz%C3%B3n%C3%A1k1-min.png)

Ennek ellenére megállapítható volt, hogy alapvetően inkább a fiatal felnőtt korosztály lehet fogékony a pszichológiai tanácsadás, veszteségfeldolgozás, stresszkezelés hármas iránt. Méghozzá középosztálybeliek, akik meg tudják fizetni a pszichológust. Tájékoztatásul közlöm, hogy a pszichológiai tanácsadás óradíja általában 5.000-8.000 Ft között mozog. Budapesten ez 10.000 felett is lehet.


### Értékajánlat, branding

*Azoknak a középosztálybeli fiatal felnőtteknek,
akik pszichológus tanácsára szorulnak,
Jane Doe pszichológus magánpraxisa
segít rávezetni őket a megoldásra.*

Jane Doe **közvetlen**, **megközelíthető** és **profi** pszichológus.
* módszertanilag sokféle,
* spontán, facilitátor,
* személyében közvetlen.

## A harmadik alkalom – Versenytárs-kutatás

Rákerestem más pszichológusok honlapjaira (23 db) és kielemeztem őket az előnyeik és a hátrányaik tekintetében.

Néhány összefoglaló statisztikai információt közreadok:
* Magázódás: 17 oldalon (74%)
* Leggyakoribb domináns szín: a zöld (7 oldalon, 30%)
* Az árak nincsenek feltüntetve: 14 oldalon (61%)
* Az egyes menüpontok és előfordulási gyakoriságuk:
  1. **Kapcsolat**, Elérhetőségeim: 18
  2. **Bemutatkozás**, Bemutatkozom: 16
  3. **Amivel hozzám fordulhat**, Mivel fordulhat hozzám?: 8
  4. **Módszerek**, Alkalmazott módszerek: 7
  5. Terápia, ár és/vagy családterápia: 7
  6. Blog, cikkek: 7
  7. Árak, információ, időpontfoglalás: 7
  8. **Főoldal** vagy kezdőlap: 6
  9. stb.

| Versenytárs | Előnyök | Hátrányok                                                                                                                                                                                                                                                                                            |
 --- | --- | ---
| [Lázár Gergely](http://gery.hu/) | A vélemények rész nagyon ötletes! Vannak interjúi, videói és cikkei (Youtube, Facebook). Szép ikonok. Pénzvisszafizetési garancia. | Tegeződik. Túl sok önsztárolás. Nincs elég végzettsége hozzá. Nem elég feltűnő a kapcsolat rész. Túl sok szöveg, elég apró betűvel, sorkizárás, egyértelműbbé is tehetné, hogy mely területek kiemeltek.
| [Kiss Anna](https://kiss-anna.hu/) | Szép, terápiás zöld szín, kifejező kép. Jó arckép a pszichológusról. | Talán túlságosan is nagy a fotója. Accessibility hiba a gombnál (alacsony kontrasztarány). A bemutatkozás sok, kevésbé releváns infó a felhasználók számára, nem a CV bemutatása a lényeg, az ügyfél az első.
| [Mindset Pszichológia](https://mindsetpszichologia.hu/) | A design profi | Lila = kreativitás és zöld = nyugtató kombó talán nem jó ide. A zöld gomb kontrasztaránya pocsék (1,99!) „Pszichológiai központunkban cikkek, terápia, tanácsadás, tréningek, rendezvények, oktatás és kutatás által segítjük a társadalom és a benne élő egyének fejlődését – a te fejlődésedet.” Túl általánosnak érzem, bár lehet még jó is.
| [Torma Zita](http://tormazita.hu/index.php) | Egyszerű honlap, egészen jó. A felhőanimáció ötletes. | Túl csajos színek (pasztell), ha a célcsoport döntően nőkből áll, akkor ez teljesen oké.
| [Ferles Péter](https://ferlespeter.hu/) | Tűrhető design, de semmi extra. Adatkezelési tájékoztató van (bár az elhelyezése nem szerencsés) | Középre igazítást ne! Vizuális hierarchia, betűvastagság problémák. Néhol zsúfolt (kevés padding). Nagyon lassan tölt be.
| [Deliága Éva](http://gyermekpszichologia.info/) | 10 ezer facebook követő. Sok médiaszereplés. | Bal felső sarok hamburger menü hiba (konvenciók). Margók rosszak, zsúfolt.
[Versenytárskutatás: előnyök és hátrányok. Egy részlet.]

Feltűnt nekem, hogy a pszichológus honlapok tekintélyes részén hiányzott az adatkezelési tájékoztató. Ugyanúgy fontos lehet hangsúlyozni a pszichológusok titoktartási kötelezettségét, hogy könnyebben elnyerhessük az ügyfél bizalmát. Ez különösen fontos a pszichológusokhoz társított negatív kép miatt. Mindazonáltal lehet alapja pszichológusokkal szembeni előítéleteknek, ha például valakinek negatív tapasztalatai voltak egy pszichológussal. Problémát jelent, hogy az interneten vannak kókler „tanácsadók”, akik nem rendelkeznek olyan végzettséggel, hogy pszichológusnak nevezhetnék magukat.

## A negyedik alkalom

Átbeszéltük, hogy milyen információkat szeretnénk a honlapon prezentálni. Kértem Jane-től szövegeket, amiket felhasználok majd a honlapon, beleértve a bemutatkozást, a 3 fő terület (veszteségfeldolgozás, tanácsadás és stresszkezelés) és a módszerek rövid leírását. Plusz egy profi fotót is kértem, hogy csináltasson magáról.

Megterveztem az oldal információs architektúráját. Szintén beleástam magamat a GDPR és az adatkezelési tájékoztatók rejtelmeibe, ami igen hasznosnak bizonyult.

User journey-t nem csináltam, mert a pszichológiai tanácsadásnak van egy szakmailag megszabott folyamata, ami a telefonhívással kezdődik. Betekintést azért kaptam Jane-től, mert sokat kérdeztem a tanácsadás menetéről. Még soha az életemben nem vettem részt pszichológiai tanácsadáson. Jane azt is említette, hogy sokan mások ajánlása alapján választanak maguknak pszichológust, akiknek már segítséget nyújtott.

Sajnos a későbbiekben Jane elfoglaltsága (és személyes okok) miatt miatt félbemaradt a projekt. Nagy kár érte, mert már a usability tesztelést is tervezgettem. Mindenesetre a bonyodalmak után egyedül folytattam a munkát, mert nem szokásom feladni, szükségem van referenciákra a portfóliómhoz.

## Egyedül folytatva – Drótvázazás, look&feel, UI design

**Felhívom a figyelmet**, hogy ezek csak előzetes design tervek, melyek nincsenek még letesztelve a felhasználókkal! Ha Jane úgy döntene, hogy mégis akarja a honlapot, akkor természetesen el fogom végezni a teszteket a szürkeárnyalatos drótvázon. Talán 2 tesztelés-javítás iteráció elég is lenne egy ilyen egyszerű landing page-hez.

Mindig papíron kezdek el tervezni filctollal. Mindig ötleteléssel kezdek, majd miután összeállt az elképzelésem, megrajzolom papíron az egész design-t (low fidelity sketch). És csak ezután kezdek el digitálisan dolgozni.

![A papíron elkészített egyik designtervem](https://dl.dropboxusercontent.com/s/jl9r908t6n8879n/20190701_145243-min.jpg)

A drótvázazáshoz az Axure RP 8-at használom diákliszensszel. Az UI design-okat a Figmával készítem.

Sajnos kénytelen voltam néhány helyen Lorem Ipsum szöveget használni a hiányos információs architektúra miatt. Továbbá a [CreativeMarket.com](https://creativemarket.com/) oldalon kerestem képeket a design-hoz.

* [A drótváz ezen a linken érhető el](https://ouu2o2.axshare.com/#g=1&p=home).

* [Az UI design ezen a linken érhető el](https://www.figma.com/file/P2XOgxteMM62pzWGb6tmJ9LP/janeDoePsychologist2019?node-id=0%3A1)

Fontos volt a megfelelő hangnem megtalálása
A magázásnak fontos szerepe van a tanácsadás során, mert ezek a formális keretek biztonságérzést, kontrollérzetet nyújtanak a kliens számára. Igyekeztem megtalálni az egyensúlyt a magázódás és a pszichológus személyének elérhetősége vagy megközelíthetősége között, amivel oldani szeretném a pszichológusokkal szembeni ellenérzéseket.

A design világos, a színösszetétele színvakbarát és a kontrasztarány mindenhol megfelelő (WCAG 2.1 kompatibilis). A nyugtató, terápiás zöldes-türkizes színt kombináltam a profizmust, komolyságot sugallmazó „sötétkék” színnel, ami egészen feketének hat. A fotón látható modell meleg színe, barátságos megjelenése kontrasztban áll a türkiz és a sötétkék nyugodtságával és hűvösségével.

A tipográfia terén talpatlan betűtípusokat választottam. Nekem a „B” változat tetszik egy picivel jobban.

* az „A” változat: **PT Sans** címsor, **Muli** szövegtörzs
* a „B” változat: **Ubuntu** címsor, **PT Sans** szövegtörzs

FRISSÍTÉS: Végül az új munkámban a **Fira Sans** mellett tettem le a voksomat.

Az Ubuntu kortárs stílusú, precíz, megbízható és szabad szemléletet közvetít. Nagyon jó az olvashatósága, szépek benne a lágyabb ívű geometrikus formák félkövér stílusban. Tetszik az 'l' betű ívelt vége.

A PT Sans egy keskenyebb betűkkel rendelkező (jól látszik ez az 'o' betű tojásdad alakján), modern, humanisztikus betűcsalád. Az ívelt 'l' betű itt is gyönyörű.

A Muli egy jól olvasható, minimalisztikus talpatlan betűcsalád kifejezetten kijelzőkhöz tervezve. Számomra neutrális, semleges hatású. A PT Sans és a Muli x-magassága (x-height) azonos.

A választott modernebb stílusú betűcsaládok jobban passzolnak a fiatalosabb célcsoport számára. Természetesen szubjektív lehet, hogy kinek melyik tetszik, viszont a legjobb, ha a felhasználónak nem is tűnik fel, hogy milyen betűcsaládokat használtam.

![A kész UI design „B” változata](https://dl.dropboxusercontent.com/s/4yl24eeypntt0gj/Final%20final%20version%20B.png)

FRISSÍTÉS: November elején újracsináltam az egész design munkámat és [feltettem a Behance-ra](https://www.behance.net/gallery/85965601/Jane-Doe-Psychologist-Landing-Page).

![Az ÚJ Design tervem. Most angolul.](https://mir-s3-cdn-cf.behance.net/project_modules/max_1200/9d1e9e85965601.5dbc5ed15bd92.png)

*Folytatása következik...*

