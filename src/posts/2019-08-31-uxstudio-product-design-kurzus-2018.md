---
title: UXstudio Product Design kurzus 2018. ősz
date: '2019-08-31'
thumbnail: /assets/images/design/uxstudio_kurzus_oklevel.jpg
excerpt: >-
  Szeptembertől kezdődően részt vettem egy UX designer képzésen az UX Studio cég
  jóvoltából Budapesten, amit a cég dolgozói, a mentoraink tartottak nekünk.
type: blog
---

Sokba fájt azért nekem az egész, de megérte, mivel piacképes és új tudást kaptunk olyanoktól, akik komoly projekteken dolgoznak a világ számos pontján. Ezt a tudást az egyetemen soha nem szereztem volna meg.

Az UX rövidítés az user experience-t takarja, amely felhasználói élményt jelent. Tulajdonképpen az a lényege, hogy a felhasználókat bevonjuk egy mobilalkalmazás vagy egy weboldal tervezési folyamatába, így számukra könnyen kezelhető és hasznos digitális eszközöket hozhatunk létre, ami megoldást nyújt egyes problémáikra, megkönnyíti az életüket. Mi a felhasználói felületeket dolgozzuk ki, amin keresztül a felhasználók kommunikálni fognak az alkalmazással.

A leghasznosabbnak dolognak a felhasználói interjúkat és a felhasználói tesztelést (usability testing) tartottam. Az interjúztatás egyáltalán nem egy könnyű feladat, főleg azok számára, akik ilyet még nem csináltak. Jókat kell kérdezni, különben nem nyerhetünk hasznos információkat az alanyoktól. Szerintem ez a legeslegfontosabb része az UX-nek, hiszen ismernünk kell a felhasználóinkat/perszónákat, a mélyen húzódó motivációikat és a problémáikat. Szerencsére a mentoraink jól felkészítettek erre a feladatra, hogy mikre/hogyan kell, illetve mire nem szabad rákérdezni, hogyan kell az interjú szkriptet összeállítani. Az interjúk nehezebbek voltak számomra, mint a felhasználói tesztek.

A felhasználói tesztelésnél egy kattintható prototípust (vagyis a mobilalkalmazás általunk tervezett felületét, az egymás után következő képernyőket – tulajdonképpen a felhasználó útját, az user journey-t követjük nyomon) teszteljük a felhasználókkal. Látnunk kell a felhasználó reakcióit és figyelni, hogy mit mond (mondani kell neki, hogy hangosan gondolkodjon, mindig mondja, hogy mit csinál éppen, mire gondol) és ügyesen belekérdeznünk.

A felhasználói teszt során remekül éreztem magamat, mert annyira ráéreztem és sok értékes információt nyertem. Ebben szerepet játszott, hogy lekéstem a vonatomat, melynek következtében 40 percet késtem az órákról, így nekem, nagy szerencsémre, a csapatunk mentorával, Katicával együtt kellett tesztelnem a prototípust a felhasználókon. Én vezettem a tesztet, ő pedig jegyzetelt közben: leírta, hogy a felhasználó milyen fontos dolgokat mondott, mivel volt probléma és milyen hibákat követtem el. Katica utána elmondta ezeket nekem, így a következő tesztnél fényévekkel ügyesebb voltam.

Miután megvoltak a tesztek eredményei, a csapatunk kijavította a prototípust a felmerült használhatósági (usability) problémák fényében. Ez egy ismétlődő, iteratív folyamat: addig tesztelünk és javítgatunk, amíg elfogadható nem lesz az eredmény. Sajnos a kurzus keretén belül csak 2 iterációra volt idő.

Egyetlen szegediként a kurzuson heti kétszer voltam fenn vonattal, illetve oszkárral. Az alkalmak 17 órától kezdődtek, tehát a mentorok/előadók/workshop vezetők a munkaidejük után tartották az előadásokat és a workshop-okat. A mi csapatunk egy sportközösségi alkalmazást fejlesztett egyetemisták számára, amit az utolsó alkalommal prezentálnunk is kellett a többi csapat előtt. Nem tudom, hogy viszont látom-e még a mentorokat és a csapattagjaimat, mindenesetre megőrzöm őket az emlékeimben.

![A csapatunk tagjai, balról jobbra: László, Balázs, Katica, a mentorunk, Tündi, Én, Péter](/assets/images/design/uxstudio_kurzus_a_csapatunk.jpg)

Az UXstudio tagjai elültették bennünk az UX magvait. Most eljött az idő, hogy a magok kicsírázzanak és növények fejlődjenek belőlük, a gyökereiken át felszívva az UX-tápot.

*Átvéve és szerkesztve a Facebook-omról (eredeti megjelenés: 2018. október 28.)*
