---
title: Jane Doe pszichológus magánpraxisa
date: '2019-06-30'
cover_image: ../images/uploads/janeDoePsychologistMockup.png
excerpt: >-
  Egy pszichológus barátom magánpraxisa számára terveztem egy weboldalt, hogy
  több kuncsaftot érjen el. A barátom kérésére nem adhatok ki személyes
  információt róla, a design tervekbe is kitalált adatokat raktam.
tags:
  - információs architektúra
  - esettanulmány
  - landing oldal
  - UX kutatás
  - UI design
  - vizuális design
category: design
expertise: 
  - UX kutatás
  - UI design
  - információs architektúra
  - vizuális design
platform:
  - weboldal
deliverables:
  - UI Design
website: ''
---

## Mit csináltam?
Egy reszponzív landing page-et terveztem a pszichológiai segítségnyújtás/tanácsadás iránt érdeklődő egyének számára.

---
## Interjúk, UX kutatás

Legelső lépésként szkript alapján interjúkat folytattam az ügyfelemmel, hogy
1. Kiderítsem pontosan mely területekkel foglalkozik a pszichológián belül;
2. Kipuhatoljam kik járnak hozzá tanácsadásra;
3. Feltárjam, hogy az első alkalmakkor mikre kérdeznek rá a pszichológiai tanácsadással kapcsolatban, pl. milyen problémák merülnek fel?

Az interjúról hangfelvételt készítettem, hogy többször visszahallgathassam.

Erősen priorizálni kellett, hogy az ügyfelem mely területekkel szeretne foglalkozni a magánpraxisában, ugyanis egy csomó dolgot említett nekem a karriertanácsadástól kezdve a pszichodrámán át a gyászfeldolgozásig. Látszott, hogy nem volt egyértelmű koncepciója—mindent pedig nem lehet belezsúfolni.
Három fő terület maradt, a többit elvetettük:
1. **Veszteségfeldolgozás**
2. **Krízis intervenció** (később Tanácsadásra módosult)
3. **Stresszkezelés**
4. Karrier és pályatanácsadás
5. Életvezetési kérdések
6. Egyéni/csoportos tréningek (autogén, pszichodráma, szociális készségek)

---
## A probléma

Következő alkalommal brainstorming-gal kezdtünk, mely során post-it-ekre írtuk a pszichológiai tanácsadással kapcsolatben felmerül problémákat, majd csoportosítottuk azokat. Ezután kiválasztattam a legeslegfontosabb problémahalmazt.

* **Elérhetőség** (a pszichológus személyének megközelíthetősége)
* **Keretek** (pl. biztonságot ad a kliensnek, a magázás fontossága, lemorzsolódás ellen, hatékonyság miatt stb.)
* **Etika** (pl. titoktartás, adatvédelem, anonimitás stb.)
* Indikációk (pl. Cry for help)
* Előítéletek (pszichológussal szemben, illetve, hogy a pszichológust felkeressék)
* Anyagiak (drága)

A legfontosabb probléma az elérhetőség, azaz a pszichológus személyének megközelíthetősége. Különösen fontos a közvetlenség, nyitottság, barátságosság, mert az emberek idegenkednek, negatív kép párosul a pszichológusokhoz az előítéletek miatt.

---
## Felhasználók és célközönség

Az ügyfelem az interjú során megemlítette, hogy ő inkább 18 éves kortól felfelé szeretne tanácsadást nyújtani (fiatalkorúak esetén szülői beleegyezésre van szükség, több a papírmunka). Ezért csak a felnőttekre szűkítettük le célcsoportunkat.

Felhasználói történeteket találtunk ki a pszichológiai tanácsadással kapcsolatban, az alábbi séma szerint:
*“Én mint [felhasználó típusa], szeretnék [valamit elérni] azért, hogy [valamilyen okból]”* formában.

![Felhasználói történetek a pszichológiai tanácsadással kapcsolatban](https://dl.dropboxusercontent.com/s/7j2pytghgfy5myd/persz%C3%B3n%C3%A1k1-min.png)

Megállapításra került, hogy alapvetően inkább a fiatal felnőtt korosztály lehet fogékony a pszichológiai tanácsadás iránt. Méghozzá középosztálybeliek, akik meg tudják fizetni a pszichológust (az óradíj általában 5.000-8.000 Ft között mozog. Budapesten 10.000 felett is lehet).

### Értékajánlat
*Azoknak a középosztálybeli fiatal felnőtteknek,
akik pszichológus tanácsára szorulnak,
Jane Doe pszichológus magánpraxisa
segít rávezetni őket a megoldásra.*

---
## Korlátozó tényezők

A kliensekkel nem lehetett interjút készíteni, hiszen az emberek a személyes problémáikról nem beszélnének egy idegennek. Helyette a pszichológus barátom elmondásaira hagyatkoztam, aki nagyon jól ismeri a hozzá fordulók problémáit. Természetesen őt is korlátozza a titoktartás abban, hogy beszéljen a legutóbbi esetekről részletesen. Ezért úgy éreztem, hogy kicsit általánosabb síkon kellett mozognom a vele folytatott interjú alatt.

A pszichológiai tanácsadásnak van egy szakmailag meghatározott menete, ami a telefonhívással kezdődik, így a felhasználók útja, illetve tágabb értelemben a vásárlói élmény útja (customer journey) is előre megszabott, attól eltérni nem szabad. Fontos a hitelesség és a szakmaiság fenntartása, mivel sok kókler „tanácsadó” van az interneten.

Nehézséget jelentett, hogy túl szerteágazóak a kliensek, sokféle problémával küszködnek, és emiatt nehéz általános perszónával lefedni őket. A problémák személyspecifikusak és a megoldás rájuk szintén az.

---
## A tervezési folyamat

A legelső lépés mindig a szövegek, a tartalmak, a navigáció, oldaltérkép stb. elkészítése az oldal számára, hiszen ezek nélkül nem lehet design tervet készíteni. A tartalom határozza meg, hogy milyen elrendezést használunk.

Utána kielemeztem a versenytársak honlapjait és igyekeztem a jó gyakorlatokat átvenni, ihletet meríteni belűlük. Mindig így szoktam kezdeni a tervezést.

![Inspirációs tábla a versenytársak honlapjaiból](https://mir-s3-cdn-cf.behance.net/project_modules/max_1200/34dfb085965601.5ddd4b40c8eb2.jpg)


Említésre méltó honlapok:
| Versenytárs | Előnyök | Hátrányok                                                                                                                                                                                                                                                                                            |
 --- | --- | ---
| [Mindset Pszichológia](https://mindsetpszichologia.hu/) | A legprofibb munka, amit láttam a pszichológus honlapok közt. | Lila = kreativitás és zöld = nyugtató kombó. A zöld gomb kontrasztaránya pocsék (1,99!) „Pszichológiai központunkban cikkek, terápia, tanácsadás, tréningek, rendezvények, oktatás és kutatás által segítjük a társadalom és a benne élő egyének fejlődését – a te fejlődésedet.” Kicsit általánosnak érzem, de attól függetlenül nagyon jó lehet.
| [Torma Zita](http://tormazita.hu/index.php) | Egyszerű honlap, egészen jó. A felhőanimáció nagyon ötletes, ahogy jönnek a sötét fellegek, majd elszállnak a gondok. | Túl csajos színek (pasztell), ha a célcsoport döntően nőkből áll, akkor kiváló!
| [Lázár Gergely](http://gery.hu/) | A vélemények rész nagyon ötletes! Vannak interjúi, videói és cikkei. Szép ikonok. Pénzvisszafizetési garancia. | Tegeződik. Túl sok önsztárolás. Nincs elég végzettsége hozzá. Nem elég feltűnő a kapcsolat rész. Túl sok szöveg, elég apró betűvel, sorkizárás, egyértelműbbé is tehetné, hogy mely területek kiemeltek.
| [Kiss Anna](https://kiss-anna.hu/) | Szép, terápiás zöld szín, kifejező kép. Jó arckép a pszichológusról. | Accessibility hiba a gombnál (alacsony kontrasztarány). A bemutatkozás rész talán egy kicsit önéletrajz-szagú, bár nagyon fontos hangsúlyozni a szakmaiságot, a megfelelő végzettséget. Így lehet valaki hiteles. Szerintem elég tudatosan lett így kialakítva.
[Versenytárskutatás: előnyök és hátrányok. Egy részlet.]


Ezt követően kezdtem el papíron ötletelni, skicceket, vázlatokat készíteni. Kipróbáltam az összes ötletemet, a különböző elrendezéseket. Az egész folyamat végére összeállnak az ötletek egy egységes elképzeléssé és így meg tudom rajzolni a teljes low fidelity design terveket.

![Papíros skiccek, az ügyféllel folytatott brainstorm ülések eredményei](https://mir-s3-cdn-cf.behance.net/project_modules/max_1200/40289e85965601.5ddd4b40c874c.jpg)

Végül digitálisan kezdek el dolgozni. A prototípusok felépítésére a Figmát használom. (Régebben az Axure RP 8-cal dolgoztam.) Az így készített tervek részletesebben kidolgozottak (high fidelity). Ezeken dolgozok tovább a már végleges UI design kialakítása felé.

----
## Az eredmény

### Színek

A nyugtató, terápiás zöldes-türkizes színt kombináltam a profizmust, komolyságot sugallmazó sötétkékes színnel, ami egészen feketének hat. A fotón látható modell meleg színe, barátságos megjelenése kontrasztban áll a türkiz és a sötétkék nyugodtságával, hűvösségével és tárgyilagosságával.

![A kialakított szín- és tipográfia rendszerek](https://mir-cdn.behance.net/v1/rendition/project_modules/max_1200/0ab6e385965601.5de7efe8757b7.png)

### Tipográfia

A tipográfia terén talpatlan betűtípusokat választottam. Több kombinációt kipróbáltam. Végül ez a három párosítás maradt versenyben:
1. Címsor: **PT Sans**, szövegtörzs: **Muli** 
2. Címsor: **Ubuntu**, szövegtörzs: **PT Sans**
3. Címsor: **Fira Sans**, szövegtörzs: **Fira Sans**

![Néhány figyelembe vett betűtípus-kombináció](https://mir-s3-cdn-cf.behance.net/project_modules/max_1200/cf482985965601.5ddd635a712e6.png)

Az Ubuntu kortárs stílusú, precíz, megbízható és szabad szemléletet közvetít. Jó az olvashatósága, szépek benne a lágyabb ívű geometrikus formák félkövér stílusban. Tetszik az 'l' betű ívelt vége.

A PT Sans egy keskenyebb betűkkel rendelkező (jól látszik ez az 'o' betű tojásdad alakján), modern, humanisztikus betűcsalád. Az ívelt 'l' betű itt is gyönyörű.

A Muli egy jól olvasható, minimalisztikus talpatlan betűcsalád kifejezetten kijelzőkhöz tervezve. Számomra neutrális, semleges hatással bír. A PT Sans és a Muli x-magassága azonos.

A Fira Sans egy olvashatóságra optimalizált humanista stílusú talpatlan betűtípus, a Mozilla FirefoxOS számára készült. Tetszik benne az ívelt 'l' betű, a karakteres 'y', a 'g' betű anyaghiánya. A felfele kilógó betűszárak teteje vágott stílusú. 18 különböző stílust tartalmaz a betűcsalád. Címsorként nagyon jó a vastagsága, barátságos és hívogató a megjelenése.

Végül a **Fira Sans** mellett tettem le a voksomat.

### Információs architektúra, hangnem

Fontos volt a megfelelő hangnem megtalálása a perszónánkkal. A magázásnak fontos szerepe van a tanácsadás során, mert ezek a formális keretek biztonságérzést és kontrollérzetet nyújtanak a kliensek számára. Igyekeztem megtalálni az egyensúlyt a magázódás és a pszichológus személyének megközelíthetősége között, amivel oldani szeretném a pszichológusokkal szembeni ellenérzéseket. Külön fel kellett hívni a figyelmet a pszichológusi titoktartásra.

### Elrendezés

Az órási negatív tér alkalmazásával a nyitottságot és befogadást közvetítve a érdeklődők számára. A zsúfoltság ezzel szemben zártságot, intimitást vagy megközelíthetetlenséget sugallmazhat. Némi kreativitást is belevittem.

![Jane Doe pszichológus magánpraxisa.](https://mir-s3-cdn-cf.behance.net/project_modules/max_1200/9d1e9e85965601.5dbc5ed15bd92.png)

Megnézheted a [design fájlokat a Figmában](https://www.figma.com/file/nNm0BXr6bUAlTr653koQC5/2019_janeDoePortfolioProject?node-id=0%3A1).

----
## Visszatekintés

Sajnos Jane elfoglaltsága és személyes okok miatt mégsem lett szükség a weboldalra, viszont az UI design elkészült. Kár érte.

Izgalmas volt épp egy pszichológust meginterjúvolni, egy kicsit tanultam a pszichológusokról és a pszichológiáról, sok hasznos információval lettem gazdagabb. Végre alkalmazhattam egy kicsit az UXstudio kurzusán tanult technikákat egy valós projekten keresztül.

A pszichológus honlap kapcsán felmerült adatkezelési tájékoztató szükségessége a személyes adatok kényessége miatt, így beleástam magamat a GDPR és az adatkezelési tájékoztatók rejtelmeibe.

A pszichológus barátom azt is említette, hogy sokan mások ajánlása alapján választanak maguknak pszichológust, akiknek már segítséget nyújtott. Utólag belegondolva érdemes lehet még ajánlásokat is megjeleníteni a honlapon.
