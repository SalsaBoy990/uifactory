---
title: A LovelyVeg főzőiskola honlapjának újratervezése
date: '2019-08-19'
thumbnail: /assets/images/design/LovelyVegMockupCrop.jpg
hexagonImage: /assets/images/design/lovelyveg_hexagon.jpg
excerpt: >-
  Az egyik barátom vállalkozásának, a LovelyVeg vegán főzőiskolának a honlapját
  terveztem újra.
type:
  - landing page
  - webapp
category: case study
expertise: 'Design, IA, visual design'
platform: 'Reszponzív weboldal, iOS, Android'
deliverables: 'UI, UX'
website: '-'
---
----
## Mit csináltam?

Már egy meglévő, bejáratott márka/termék honlapját terveztem újra, így brandingre nem volt szükség. Továbbá egy szakácskönyv appot is terveztem.

![LovelyVeg főzőiskola app. iPhone 6 mockup.](https://mir-cdn.behance.net/v1/rendition/project_modules/max_1200/92084f87343695.5de2c3319891b.png)

----
## Interjúk, UX kutatás

Az interjú során megtudtam, hogy Szilvi több éve kezdett el a vegán életmóddal, vegán sütéssel-főzéssel foglalkozni. Az egész küldetése egy bloggal kezdődött.

Kiderült, hogy ő most igazából a főzőiskoláját akarja felfuttatni, mert abból bevétele is származik, és idő hiányában a blogírást hanyagolja.

Kérdeztem tőle, hogy nem gondolkodik-e egy vegán szakácskönyv kiadásában, mert rengeteg recept érhető el a honlapján. Azt válaszolta, hogy ez nagyon költséges és nehezen megvalósítható lenne, és nem mellesleg rengeteg munka is, ami nem biztos, hogy kifizetődik. Innen jött az ötletem, hogy egy szakácskönyv appot tervezzek a már meglévő receptek számára.

----
## A probléma

Design szempontjából túl zsúfolt volt az eredeti honlap, kevés negatív térrel, a vizuális hierarchián javítani kellett.
A legnagyobb problémának a honlapon a tartalom priorizálásának hiányát, a redundáns linkeket és a felhasználóra zúduló túl sok szöveget tartottam (kognitív túlterhelés).
Persze, a jól megfogalmazott szöveg nagyon fontos egy honlapnál, de egy gondosan felépített, letisztult design szintén elengedhetetlen. Szilvi említette, hogy a redundáns linkek kuszasága az SEO miatt van. Természetesen a keresőmotorokban való láthatóság is egy lényeges szempont.

![A LovelyVeg honlap jelenlegi változata. A honlap címe: [https://lovelyveg.hu/](https://lovelyveg.hu/)](/assets/images/design/lovelyveg_eredeti.png)

----
## Felhasználók és célközönség

A célközönség nagyon könnyen behatárolható volt, főként nőkből áll, akik munkahelyen dolgoznak vagy háztartásbeliek. Az idősebb korosztály (50+) is jól reprezentált. Elég csak megnézned a főzőtanfolyamok csoportfotóit.

A szakácsapp vagy receptapp számára viszont egy kicsit árnyalni kellett a képet. Elképzeltem az a forgatókönyvet, amikor a vegán, húsmentes főzés-sütés iránt érdeklődő „konyhatündérek” készíteni szeretnének egy vegán ételt ebédre. Ehhez jó recepteket keresnek. Két „embertípust” különböztettem meg:

1. **A praktikusan gondolkodók és elkényelmesedettek** megnézik, hogy milyen hozzávaló van otthon, és abból akarnak ételt készíteni. Pl. van otthon cukkinijük, ezért a cukkinis recepteket akarják a leggyorsabban megtalálni. A receptkeresőt is ennek megfelelően kell optimalizálni.

2. **A kísérletező típus**, aki pl. a fejébe veszi, hogy márpedig ő megpróbálkozik egy vegán leves elkészítésével és a vegán levesek után kutat, függetlenül attól, hogy milyen alapanyag van otthon nála. Lelkes, ezért elmegy bevásárolni. Tehát szükség van olyan kategóriák szerinti bontásban csoportosítani az ételeket, mint levesek, főételek, desszertek, köretek, egytálételek stb..

Gondoltam arra is, hogy ne kelljen állandóan bevásárlólistát írni kis papírfecnikre, hanem elég csak kikeresni az appban a megfelelő receptet, ahol egy helyen listázva van az összes szükséges hozzávaló. Esetleg lehetne pipálni az egyes hozzávalókat az alkalmazásban, ha már beletettük a bevásárlókosarunkba, így biztosan nem marad ki véletlenül egy sem. Ahogyan a bevásárlócetlin is kihúzogatod a már begyűjtött termékeket.

Esetleg még lehetne napi receptajánló funkciót is hozzáadni, ha éppen semmi nem jut eszedbe, hogy mit főzzél aznapra vagy másnapra.

A felhasználók útja. Egy lehetséges forgatókönyv.

![LovelyVeg felhasználók útja](https://mir-cdn.behance.net/v1/rendition/project_modules/max_1200/58118d87343695.5de6e4a39d196.jpg)


### Értékajánlat

*Azoknak a munkahelyen dolgozó vagy háztartásbeli nőknek (nagyobb részt nekik) és férfiaknak, akik szeretnének egészségesebben étkezni, „több tonna” zöldséget és gyümölcsöt fogyasztani, esetleg fogyókúrázni, a LovelyVeg szakácsapp bevezeti őket a vegán sütés-főzés rejtelmeibe és rengeteg egészséges és nem mellékesen finom recepthez ad hozzáférést. Kitűnő segédeszköz minden kezdő, középhaladó és haladó szintű vegán konyhatündér számára a főzőtanfolyamon felül.*

----
## A korlátozó tényezők

A legnagyobb korlát technológiai jellegű volt: a Wordpress platformfüggőség, ugyanis egy már meglévő, jól bejáratott rendszert (CMS, tartalomkezelő stb.) megbolygatni, és áttérni egy másikra nehézséget és kényelmetlenséget okozna Szilvinek. Nem is javasolnám ezt. A meglévő felhasználók számára is rossz lenne, ha például a hozzászólás rendszert le kéne cserélni. Ugyanis néhányan a honlapon át adnak értékelést, visszajelzést a főzőtanfolyamoktól.

----
## A tervezési folyamat

Elsőnek papíron kezdek el tervezni, vázlatokat készíteni. Mindig 8-10 perces brainstorming-okkal kezdek. Az összes ötletemet kirajzolom magamból. Utána low fidelity papíros drótvázakat állítok össze. Igyekszem nem kötődni érzelmileg a terveimhez, a csúnya rajzokat ki szoktam dobni, ha már nincs rájuk szükség.

Utána kezdek el digitálisan dolgozni a Figmával és fokozatosan jutok el a részletesen kidolgozott prototípusokhoz. Természetesen design sokat változik a tervezés során, míg elnyeri a végleges formáját. Az első elképzelés nem feltétlenül a legjobb.

![Az egyik korai low fidelity vázlatom a LovelyVeg honlap asztali nézetéről.](https://mir-cdn.behance.net/v1/rendition/project_modules/max_1200/25a89087343695.5de6e4a39da5c.jpg)

Mindig ihletet, ötleteket merítek a versenytársak honlapjaiból, appjaiból. Ez nem egy az egyben lemásolást jelent. Ehhez inspirációs táblákat szoktam készíteni. Nem csak a branding-re, a visual design-ra figyelek, hanem az információs architektúrára, a működésre/használhatóságra is. Le is tesztelem a versenytársak honlapjait a használhatóság/élmény szempontjából. Sok dolog kiderül hogyan gondolkodtak a honlap/app tervezői/fejlesztői.

![Inspirációs tábla a LovelyVeg számára](https://mir-cdn.behance.net/v1/rendition/project_modules/max_1200/f6156687343695.5de2c9e688d67.png)

Néhány említésre méltó versenytárs:
* [NoSalty
](https://www.nosalty.hu/)
* [VegaNinja
](https://veganinja.hu/)
* [FittBoszi
](https://www.fittboszi.hu/receptek/vegan-receptek)
* [Mindmegette
](http://www.mindmegette.hu/kereses/veg%C3%A1n/)
* [Green Kitchen Stories
](https://greenkitchenstories.com/recipe-index/)
* [Minimalist Baker](https://minimalistbaker.com/recipe-index/)
* [Street Kitchen
](https://streetkitchen.hu/category/vegetarianus-etelek/)
* [Deliciously Ella](https://deliciouslyella.com/)

----
## Az eredmény

Végül egy egységes megjelenésű reszponzív weboldalt és azonos tartalommal bíró app-ot terveztem. Az app-ot az összes platformra szánom. Ha technológiát választanék, akkor az Ionic framework-kel állnék hozzá. A versenytársaknak is voltak appjaik, de kizárólag csak iOS platformra, amivel szerintem sok felhasználót veszítenek.

![LovelyVeg főzőiskola újratervezett honlapja. Asztali nézet.](
https://mir-s3-cdn-cf.behance.net/project_modules/max_1200/a4f14187343695.5de8f7c61515b.png)

### Színek

A színvilágon keveset változtattam, a LovelyVeg-nek már kialakult az imázsa, teljesen szükségtelen volt nagyon megbabrálni a színeket. A színek egészen csajosak, mivel alapvetően nőkből áll a célcsoport.

A fő szín a lila, amihez monokromatikus színskálát készítettem. A komplementer és másodlagos szín a sárga maradt. A HSB színmodellt használom a színek keverésénél. A Hue értéket változatlanul hagyom, és csak a telítettséget és a fényességet változtatom általában. A fekete és szürke szövegekben is van lilás árnyalat.

A színek és a logó finomságán, a szövegek igényes megfogalmazásán keresztül felsejlik Szilvi személyisége, művészlelke.

![A LovelyVeg-hez készült színpalettám](https://mir-cdn.behance.net/v1/rendition/project_modules/max_1200/ca624f87343695.5de2d97a09c99.png)


### Tipográfia

A betűtípusok kombinálására a „tesztelős módszert” alkalmazom, vagyis megnézek rengeteg címsor-szövegtörzs betűtípus párosítást, és kiválasztom azt a változatot, amelyik legjobban passzol.

A győztes párosítás:
* Címsor: **Wremena** (1001fonts.com)
* Szövegtörzs: **Asap** (Google Fonts)
* Az oldal címe számára pedig a **Lobster Two** bizonyult megfelelőnek (végül nem használtam, mert meghagytam az eredeti betűtípust)

A Wremena talpas betűtípus, tetszenek benne a betűk éles végei, jól passzol hozzá a humanisztikus Asap talpatlan betűtípus lágysága, lekerekített formái. Egyedüli hátrány, hogy a Wremena betűcsaládban lehetne vastagabb stílus is: a félkövér nem elég vastag.

Ezek a betűtípusok voltak versenyben:
* Címsor: Wremena, Playfair Display, Martel, Josefin Sans
* Szövegtörzs: Asap, Lato, Rubik, Nunito Sans, Josefin Sans

![Néhány betűtípus-kombináció a LovelyVeg-hez](/assets/images/design/lovelyveg_font_combinations.png)

### Információs architektúra

Az oldal szerkezete és az információs architektúra igényelt „tisztítást”.
A blogbejegyzéseknek menniük kellett az oldal tetejéről, mert a LovelyVeg már nem csupán egy vegán életmód és szakácsblog receptek sokaságával. A blogbejegyzések átkerültek a főoldalról egy blog aloldalra. A fő profil a főzőiskola lett.

A főzőtanfolyam élménybeszámolókat közvetlenül a meghirdetett főzőtanfolyamok után tettem be, hogy az érdeklődők lássák, hogy milyen hangulatban telnek a tanfolyamok.

A lábrészbe még belefért néhány kép is. Szándékosan olyan képeket is választottam, ahol Szilvi éppen a tanítványoknak mutat valamit vagy épp segít nekik. Így még hitelesebbnek tűnik az érdeklődők szemében.

A receptkereső is külön aloldalra került. Külön büszke vagyok a receptek rendszerezésére, ahol hozzávalók szerint csoportosítottam azokat szótár nézetben.

![A LovelyVeg Receptkereső design terve. Asztali nézet.](
https://mir-s3-cdn-cf.behance.net/project_modules/max_1200/a8a3fc86940591.5de8efc1bc918.png)


----
## Visszatekintés

Ez még egy futó projekt, a usability tesztek után frissülni fog.
Viszont már most van egy-két dolog, amin változtatnák a szakácsapp kapcsán. Például bevezetném a napi receptajánlókat és felmerült bennem a gamifikáció/játékosítás ötlete.

Lehetne nehézségi szint szerint csoportosítani a recepteket és a sikeres elkészítés után pont jár (a nehézséggel arányosan). Egy bizonyos pontszám után következő szintre lehet lépni: kezdő, középhaladó és haladó, illetve lehetne kicsit kreatívabb „titulusokat” is megadni, pl. „vegán tanonc”, „profi növényevő”, „a növények réme”. (Szilvi számára fenntartom a „vegán szakácsistennő” megszólítást, amiért olyan mennyeien finom vegán csokitortát készített a születésnapomra.) Le kell tesztelni, hogy egy kis humor belefér-e. Bár ha gamifikációban gondolkodunk, akkor mindenképpen szükséges a személyes profil, hogy elmentsük a pontokat. Ez esetben a regisztráció menetét is ki kell dolgoznunk.

## Kattintható prototípus (Marvel)

A felhasználói tesztekhez használt prototípus.

1. feladat: Van otthon cukkinid és paradicsomod. Szeretnél egy jó vegán receptet hozzá.

2. feladat: Az egyik közeli barátodnak hamarosan születésnapja lesz. Szeretnéd meglepni őt egy saját készítésű csokitortával.

<iframe src="https://marvelapp.com/6705ff8?emb=1&iosapp=false&frameless=false" width="452" height="901" allowTransparency="true" frameborder="0"></iframe>

