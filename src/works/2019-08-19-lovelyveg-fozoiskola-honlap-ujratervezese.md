---
title: A LovelyVeg főzőiskola honlapjának újratervezése
date: '2019-08-19'
thumbnail: /assets/images/design/lovelyveg.jpg
hexagonImage: /assets/images/design/lovelyveg_hexagon.jpg
excerpt: >-
  Gyakorlásképpen újraterveztem az egyik ismerősöm vállalkozásának, a LovelyVeg
  életmód- és főzőiskolának honlapját.
type: website
category: 'case study'
expertise: Design, IA, visual design
platform: 'mobile, tablet, desktop'
deliverables: 'UI, UX'
website: '-'
---
## Fontos frissítés!

Időközben újracsináltam a design munkámat, amely megtekinthető a [Béhance oldalamon.](https://www.behance.net/gallery/87343695/LovelyVeg-Vegan-Cookery-School/)



## Szerkezet és működés

Itt nem végeztem semmilyen UX kutatást, ez csupán egy egyszerű UI design munka volt. A honlap színvilágán alig változtattam, sokkal inkább az oldal szerkezetén és az információs architektúrán kellett dolgoznom.

A legnagyobb problémának tartom a tartalom priorizálásának hiányát, a redundáns linkeket és a túl sok szöveget, információhalmazt, ami a felhasználóra zúdul.

![A LovelyVeg honlap jelenlegi változata. A honlap címe: [https://lovelyveg.hu/](https://lovelyveg.hu/)](/assets/images/design/lovelyveg_eredeti.png)


A vállalkozó ismerősöm több éve kezdett el a vegán életmóddal, sütéssel-fűzéssel foglalkozni, és beszélgettem vele a honlapjáról is egyebek mellett (miután elküldtem neki az újratervezett designt). Végülis ez interjúnak fogható fel, csak éppen nem formális keretek között. Mondta is, hogy ő igazából **a főzőiskoláját akarja felfuttatni, mert ebből bevétele is származik.** Említette, hogy a redundáns linkek kuszasága az SEO miatt van. Természetesen a keresőmotorokban való láthatóság is fontos szempont.

Az újratervezés során ezért pontosan erre helyeztem a hangsúlyt. A szöveget lecsökkentettem, képeket és a médiaszereplés-videókat hangsúlyoztam ki. (FRISSÍTÉS: a médiamegjelenések részt teljesen kidobtam a főoldalról.) A blogbejegyzéseknek menniük kellett az oldal tetejéről, mert az oda látogató azt gondolhatja, hogy a LovelyVeg elsősorban egy vegán életmód blog receptek sokaságával, nem egy főzőiskola. (FRISSÍTÉS: a blogbejegyzések lekerültek a kezdőlapról, helyette új aloldalra kerültek.)

A receptkereső is külön aloldalra került. A receptkereső designja is [felkerült a Béhance-ra.](https://www.behance.net/gallery/86940591/LovelyVeg-Recipe-Search-Page)

![A LovelyVeg Receptkereső aloldal design terve](
https://mir-s3-cdn-cf.behance.net/project_modules/max_1200/db781686940591.5da88fc067600.png)

Design szempontjából túl zsúfolt volt az eredeti honlap, kevés negatív térrel, a címsorok betűmérete és vastagsága elégtelen volt, ami a vizuális hierarchia tekintetében nem szerencsés.

A fejlécből azonnal kiszedtem az elérhetőségeket és a bevezető rész után tettem közvetlenül.

Külön büszke vagyok a receptek rendszerezésére, ahol hozzávalók szerint csoportosítottam szótár nézetben. Az ötletet [innen kölcsönöztem.](https://www.spellitout.xyz/glossary/). A kognitív pszichológiából ismeretes, hogy az ember agya mindig kategorizálja, csoportosítja az elé táruló objektumokat, entitásokat, és erre a folyamatra rá kell játszani a tervezés során. Itt érdemes lehet kutatást végezni a felhasználók körében, hogy hogyan gondolkodnak.

> Pl. olyan egy forgatókönyvet tudok elképzelni, amikor a vegán, húsmentes fűzés-sütés iránt érdeklődő „konyhatündérek” készíteni szeretnének egy vegán ételt mondjuk ebédre. Ehhez keresnek jó recepteket.

### Két hipotézisem van:

1. **A praktikusan gondolkodók és elkényelmesedettek** megnézik, hogy milyen hozzávaló van otthon, és abból akarnak ételt készíteni. Pl. van otthon cukkínijük, ezért a cukkinis recepteket akarják a leggyorsabban megtalálni.

2. A másik, **a kísérletező típus**, aki pl. a fejébe veszi, hogy márpedig ő megpróbálkozik egy vegán leves elkészítésével és a vegán levesek után kutat, függetlenül attól, hogy milyen alapanyag van otthon nála. Lelkes, ezért elmegy bevásárolni. Tehát szükség van olyan kategóriák szerinti bontásban csoportosítani az ételeket, mint levesek, főételek, desszertek, saláták stb..

A hipotéziseket persze le is kell majd tesztelni, hogy a valóság alátámasztja-e azokat. A lényeg, hogy a perszóna mentális modelljével egyezzen az oldal működése.

![LovelyVeg főzőiskola honlapja újra újratervezve!](
https://mir-s3-cdn-cf.behance.net/project_modules/max_1200/b3914b87343695.5db5912900ce5.png)


## Tipográfia és színek

A betűtípusok kombinálására a „tesztelős módszert” alkalmazom, vagyis megnézek rengeteg címsor-szövegtörzs betűtípus párosítást, és kiválasztom azt a változatot, amelyik legjobban passzol. Van nekem betűtípus gyűjteményem, jó kombinációkkal, papíron leírva, majd valamikor megosztom ezeket itt, a portfólió oldalamon.

### A győztes párosítás:
* Címsor: **Wremena** (1001fonts.com)
* Szövegtörzs: **Asap** (Google Fonts)
* Az oldal címe számára pedig a **Lobster Two** bizonyult megfelelőnek (végül nem használtam, mert meghagytam az eredeti betűtípust)

A Wremena talpas betűtípus, tetszenek benne a betűk éles végei, jól passzol hozzá az Asap talpatlan betűtípus lágysága, lekerekített formái. Egyedüli hátrány, hogy a Wremena betűcsaládban lehetne vastagabb stílus is: a félkövér nem elég vastag szerintem.

Ezek a betűtípusok voltak versenyben:
* Címsor: Wremena, Playfair Display, Martel, Josefin Sans
* Szövegtörzs: Asap, Lato, Rubik, Nunito Sans, Josefin Sans (az utóbbi nagyon nem jött be)

![Néhány betűtípus-kombináció a LovelyVeg-hez](/assets/images/design/lovelyveg_font_combinations.png)

### A színek

A színeknél a HSB színmodellt használom, ahol mindig egy Hue értéket használok, és csupán a telítettséget és a fényességet módosítva keverem ki az összes színt. Ezen felül szokásom még egy komplementer színt is választani, hogy kiemeljek fontos elemeket, "signifier"-eket. Szintén választok színt pl. a hiba-/sikerüzenetek számára.

* A lila szín HUE értéke: 295
* A sárga szín HUE értéke: 57

A színvilágon keveset változtattam, a LovelyVeg-nek már kialakult az imázsa, teljesen szükségtelen megbabrálni a színeket, bár a kontrasztarányokon javítani kellett. A színek egészen csajosak, mivel alapvetően nőkből áll a célcsoport.

![A használt színpaletta a LovelyVeg-hez (nem használtam fel az összes színt)](/assets/images/design/lovelyveg_colors.png)
